<!DOCTYPE html>
<html lang="zh-CN">
<head>
    <meta charset="UTF-8">
    <title>周易</title>
</head>
<body>
    <a>
    <a href="index.html">
        乾卦：一乾，元，亨，利，贞。初九，潜龙勿用。九二，见龙在田，利见大人。九三，君子终日乾乾，夕惕若，厉，无咎。九四，或跃在渊，无咎。九五，飞龙在天，利见大人。上九，亢龙有悔。用九，见群龙无首，吉。
坤卦：二坤，元，亨，利牝马之贞。君子有攸往，先迷后得主，利西南得朋，东北丧朋，安贞吉。初六，履霜坚冰至。六二，直方大，不习无不利。六三，含章可贞，或从王事，无成有终。六四，括囊，无咎无誉。六五，黄裳，元吉。上六，龙战于野，其血玄黄。用六，利永贞。
屯卦：三屯，元亨，利贞，勿用有攸往，利建侯。初九，磐桓，利居贞，利建侯。六二，屯如邅如，乘马班如，匪寇婚媾，女子贞不字，十年乃字。六三，即鹿无虞，惟入于林中，君子几，不如舍，往吝。六四，乘马班如，求婚媾，往吉，无不利。九五，屯其膏，小贞吉，大贞凶。上六，乘马班如，泣血涟如。
蒙卦：四蒙，亨。匪我求童蒙，童蒙求我。初筮告，再三渎，渎则不告，利贞。初六，发蒙，利用刑人，用说桎梏，以往，吝。九二，包蒙吉，纳妇吉，子克家。六三，勿用取女，见金夫，不有躬，无攸利。六四，困蒙，吝。六五，童蒙，吉。上九，击蒙，不利为寇，利御寇。
需卦：五需，有孚，光亨，贞吉，利涉大川。初九，需于郊，利用恒，无咎。九二，需于沙，小有言，终吉。九三，需于泥，致寇至。六四，需于血，出自穴。九五，需于酒食，贞吉。上六，入于穴，有不速之客三人来，敬之终吉。
讼卦：六讼，有孚窒惕中吉，终凶。利见大人，不利涉大川。初六，不永所事，小有言，终吉。九二，不克讼，归而逋，其邑人三百户，无眚。六三，食旧德，贞厉，终吉，或从王事无成。九四，不克讼，复即命，渝安贞，吉。九五，讼元吉。上九，或锡之鞶带，终朝三褫之。
师卦：七师，贞，丈人，吉无咎。初六，师出以律，否臧凶。九二，在师中，吉无咎，王三锡命。六三，师或舆尸，凶。六四，师左次，无咎。六五，田有禽，利执言，无咎。长子帅师，弟子舆尸，贞凶。上六，大君有命，开国承家，小人勿用。
比卦：八比，吉。原筮元永贞，无咎。不宁方来，后夫凶。初六，有孚，比之，无咎。有孚，盈缶，终来有它吉。六二，比之自内，贞吉。六三，比之匪人。六四，外比之，贞吉。九五，显比，王用三驱失前禽，邑人不诫，吉。上六，比之无首，凶。
小畜卦：九小畜，亨。密云不雨，自我西邻。初九，复其道，何其咎，吉。九二，牵复，吉。九三，舆说辐，夫妻反目。六四，有孚，血去惕出，无咎。九五，有孚挛如，富以其邻。上九，既雨既处，尚德载，妇贞厉，月几望，君子征凶。
履卦：十履虎尾，不咥人，亨。初九，素履往，无咎。九二，履道坦坦，幽人贞吉。六三，眇能视，跛能履，履虎尾，咥人，凶，武人为于大君。九四，履虎尾，愬愬终吉。九五，夬履，贞厉。上九，视履考祥，其旋元吉。
泰卦：十一泰，小往大来，吉亨。初九，拔茅茹，以其汇征，吉。九二，包荒，用冯河，不遐遗，朋亡。得尚于中行。九三，无平不陂，无往不复，艰贞无咎，勿恤其孚，于食有福。六四，翩翩不富以其邻，不戒以孚。六五，帝乙归妹，以祉，元吉。上六，城复于隍，勿用师，自邑告命，贞吝。
否卦：十二否之匪人，不利君子贞，大往小来。初六，拔茅茹，以其汇，贞吉亨。六二，包承，小人吉，大人否亨。六三，包羞。九四，有命无咎，畴离祉。九五，休否，大人吉，其亡其亡，系于苞桑。上九，倾否，先否后喜。
同人卦：十三同人于野，亨。利涉大川，利君子贞。初九，同人于门，无咎。六二，同人于宗，吝。九三，伏戎于莽，升其高陵，三岁不兴。九四，乘其墉，弗克攻，吉。九五，同人，先号咷而后笑，大师克相遇。上九，同人于郊，无悔。
大有卦：十四大有，元亨。初九，无交害，匪咎，艰则无咎。九二，大车以载，有攸往，无咎。九三，公用亨于天子，小人弗克。九四，匪其彭，无咎。六五，厥孚交如，威如，吉。上九，自天祐之，吉无不利。
谦卦：十五谦，亨，君子有终。初六，谦谦君子，用涉大川，吉。六二，鸣谦，贞吉。九三，劳谦，君子有终，吉。六四，无不利， 谦。六五，不富以其邻，利用侵伐，无不利。上六，鸣谦，利用行师，征邑国。
豫卦：十六豫，利建侯行师。初六，鸣豫，凶。六二，介于石，不终日，贞吉。六三，盱豫悔，迟有悔。九四，由豫，大有得，勿疑，朋盍簪。六五，贞疾，恒不死。上六，冥豫，成有渝，无咎。
随卦：十七随，元亨，利贞，无咎。初九，官有渝，贞吉，出门交有功。六二，系小子，失丈夫。六三，系丈夫，失小子。随有求得，利居贞。九四，随有获，贞凶。有孚在道，以明，何咎。九五，孚于嘉，吉。上六，拘系之，乃从维之。王用亨于西山。
蛊卦：十八蛊，元亨，利涉大川。先甲三日，后甲三日。初六，干父之蛊，有子，考无咎，厉终吉。九二，干母之蛊，不可贞。九三，干父之蛊，小有悔，无大咎。六四，裕父之蛊，往见吝。六五，干父之蛊，用誉。上九，不事王侯，高尚其事。
临卦：十九临，元亨，利贞，至于八月有凶。初九，咸临，贞吉。九二，咸临，吉无不利。六三，甘临，无攸利，既忧之，无咎。六四，至临，无咎。六五，知临，大君之宜，吉。上六，敦临，吉无咎。
观卦：二十观，盥而不荐，有孚颙若。初六，童观，小人无咎，君子吝。六二，窥观，利女贞。六三，观我生，进退。六四，观国之光，利用宾于王。九五，观我生，君子无咎。上九，观其生，君子无咎。
噬嗑卦：二十一噬嗑，亨，利用狱。初九，屦校灭趾，无咎。六二，噬肤灭鼻，无咎。六三，噬腊肉，遇毒，小吝，无咎。九四，噬乾胏，得金矢，利艰贞，吉。六五，噬乾肉，得黄金，贞厉，无咎。上九，何校灭耳，凶。
贲卦：二十二贲，亨，小利有攸往。初九，贲其趾，舍车而徒。六二，贲其须。九三，贲如濡如，永贞吉。六四，贲如皤如，白马翰如，匪寇婚媾。六五，贲于丘园，束帛戋戋，吝，终吉。上九，白贲，无咎。
剥卦：二十三剥，不利有攸往。初六，剥床以足蔑，贞凶。六二，剥床以辨，蔑贞凶。六三，剥之无咎。六四，剥床以肤，凶。六五，贯鱼，以宫人宠，无不利。上九，硕果不食，君子得舆，小人剥庐。
复卦：二十四复，亨。出入无疾，朋来无咎。反复其道，七日来复，利有攸往。初九，不远复，无祗悔，元吉。六二，休复，吉。六三，频复，厉无咎。六四，中行独复。六五，敦复，无悔。上六，迷复，凶。有灾眚，用行师，终有大败，以其国君凶，至于十年不克征。
无妄卦：二十五无妄，元亨，利贞，其匪正有眚，不利有攸往。初九，无妄，往吉。六二，不耕获，不菑畬，则利有攸往。六三，无妄之灾，或系之牛，行人之得，邑人之灾。九四，可贞，无咎。九五，无妄之疾，勿药有喜。上九，无妄，行有眚，无攸利。
大畜卦：二十六大畜，利贞，不家食吉，利涉大川。初九，有厉，利已。九二，舆说 。九三，良马逐，利艰贞，日闲舆卫，利有攸往。六四，童牛之牿，元吉。六五，豮豕之牙，吉。上九，何天之衢，亨。
颐卦：二十七颐，贞吉，观颐，自求口实。初九，舍尔灵龟，观我朵颐，凶。六二，颠颐，拂经于丘颐，征凶。六三，拂颐，贞凶，十年勿用，无攸利。六四，颠颐吉，虎视眈眈，其欲逐逐，无咎。六五，拂经居贞吉，不可涉大川。上九，由颐，厉吉，利涉大川。
大过卦：二十八大过，栋桡，利有攸往，亨。初六，藉用白茅，无咎。九二，枯杨生稊，老夫得其女妻，无不利。九三，栋桡凶。九四，栋隆吉，有它吝。九五，枯杨生华，老妇得其士夫，无咎无誉。上六，过涉灭顶，凶，无咎。
坎卦：二十九习坎，有孚，维心亨，行有尚。初六，习坎，入于坎窞，凶。九二，坎有险，求小得。六三，来之坎坎，险且枕，入于坎窞，勿用。六四，樽酒，簋贰，用缶，纳约自牖，终无咎。九五，坎不盈，祗既平，无咎。上六，系用徽纆，置于丛棘三岁不得，凶。
离卦：三十离，利贞，亨，畜牝牛，吉。初九，履错然，敬之无咎。六二，黄离，元吉。九三，日昃之离，不鼓缶而歌，则大耋之嗟，凶。九四，突如其来如，焚如，死如，弃如。六五，出涕沱若，戚嗟若，吉。上九，王用出征，有嘉折首，获匪其丑，无咎。
下经咸卦：三十一咸，亨利贞，取女吉。初六，咸其拇。六二，咸其腓，凶，居吉。九三，咸其股，执其随，往吝。九四，贞吉悔亡，憧憧往来，朋从尔思。九五，咸其脢，无悔。上六，咸其辅颊舌。
恒卦：三十二恒，亨，无咎，利贞。利有攸往。初六，浚恒，贞凶，无攸利。九二，悔亡。九三，不恒其德，或承之羞，贞吝。九四，田无禽。六五，恒其德贞，妇人吉，夫子凶。上六，振恒，凶。
遯卦：三十三遯，亨，小利贞。初六，遯尾厉，勿用有攸往。六二，执之用黄牛之革，莫之胜说。九三，系遯，有疾厉，畜臣妾吉。九四，好遯，君子吉，小人否。九五，嘉遯，贞吉。上九，肥遯无不利。
大壮卦：三十四大壮，利贞。初九，壮于趾，征凶有孚。九二，贞吉。九三，小人用壮，君子用罔，贞厉。羝羊触藩，羸其角。九四，贞吉悔亡，藩决不羸。壮于大舆之 。六五，丧羊于易，无悔。上六，羝羊触藩，不能退，不能遂，无攸利，艰则吉。
晋卦：三十五晋，康侯用锡马蕃庶，昼日三接。初六，晋如摧如，贞吉，罔孚，裕无咎。六二，晋如愁如，贞吉，受兹介福，于其王母。六三，众允，悔亡。九四，晋如 鼠，贞厉。六五，悔亡，失得勿恤，往吉无不利。上九，晋其角，维用伐邑。厉吉无咎，贞吝。
明夷卦：三十六明夷，利艰贞。初九，明夷于飞，垂其翼。君子于行，三日不食，有攸往，主人有言。六二，明夷，夷于左股，用拯马壮，吉。九三，明夷于南狩，得其大首，不可疾贞。六四，入于左腹，获明夷之心，于出门庭。六五，箕子之明夷，利贞。上六，不明晦，初登于天，后入于地。
家人卦：三十七家人，利女贞。初九，闲有家，悔亡。六二，无攸遂，在中馈，贞吉。九三，家人嗃嗃，悔厉吉。妇子嘻嘻，终吝。六四，富家大吉。九五，王假有家，勿恤吉。上九，有孚威如，终吉。
睽卦：三十八睽，小事吉。初九，悔亡，丧马勿逐自复，见恶人无咎。九二，遇主于巷，无咎。六三，见舆曳，其牛掣，其人天且劓，无初有终。九四，睽孤，遇元夫，交孚，厉无咎。六五，悔亡，厥宗噬肤，往何咎。上九，睽孤，见豕负涂，载鬼一车，先张之弧，后说之弧，匪寇婚媾，往遇雨则吉。
蹇卦：三十九蹇，利西南，不利东北，利见大人，贞吉。初六，往蹇来誉。六二，王臣蹇蹇，匪躬之故。九三，往蹇来反。六四，往蹇来连。九五，大蹇朋来。上六，往蹇来硕，吉，利见大人。
解卦：四十解，利西南，无所往，其来复吉。有攸往。夙吉。初六，无咎。九二，田获三狐，得黄矢，贞吉。六三，负且乘，致寇至，贞吝。九四，解而拇，朋至斯孚。六五，君子维有解，吉，有孚于小人。上六，公用射隼于高墉之上，获之，无不利。
损卦：四十一损，有孚，元吉，无咎，可贞，利有攸往。曷之用，二簋可用享。初九，已事遄往，无咎，酌损之。九二，利贞，征凶，弗损益之。六三，三人行，则损一人。一人行，则得其友。六四，损其疾，使遄有喜，无咎。六五，或益之，十朋之龟弗克违，元吉。上九，弗损益之，无咎，贞吉，利有攸往，得臣无家。
益卦：四十二益，利有攸往，利涉大川。初九，利用为大作，元吉，无咎。六二，或益之，十朋之龟，弗克违，永贞吉，王用享于帝，吉。六三，益之，用凶事，无咎。有孚中行，告公用圭。六四，中行，告公从，利用为依迁国。九五，有孚惠心，勿问元吉。有孚，惠我德。上九，莫益之，或击之，立心勿恒，凶。
夬卦：四十三夬，扬于王庭，孚号有厉，告自邑，不利即戎，利有攸往。初九，壮于前趾，往不胜，为咎。九二，惕号，莫夜有戎，勿恤。九三，壮于 ，有凶，君子夬夬，独行遇雨，若濡有愠，无咎。九四，臀无肤，其行次且。牵羊悔亡，闻言不信。九五，苋陆夬夬，中行无咎。上六，无号，终有凶。
姤卦：四十四姤，女壮，勿用取女。初六，系于金柅，贞吉。有攸往，见凶。羸豕孚蹢躅。九二，包有鱼，无咎，不利宾。九三，臀无肤，其行次且，厉，无不咎。九四，包无鱼，起凶。九五，以杞包瓜，含章，有陨自天。上九，姤其角，吝，无咎。
萃卦：四十五萃，亨，王假有庙。利见大人，亨，利贞。用大牲吉。利有攸往。初六，有孚不终，乃乱乃萃，若号，一握为笑，勿恤，往无咎。六二，引吉，无咎。孚乃利用禴。六三，萃如嗟如，无攸利，往无咎，小吝。九四，大吉，无咎。九五，萃有位，无咎，匪孚，元永贞，悔亡。上六，赍咨涕洟，无咎。
升卦：四十六升，元亨，用见大人，勿恤，南征吉。初六，允升，大吉。九二，孚，乃利用禴，无咎。九三，升虚邑。六四，王用亨于岐山，吉，无咎。六五，贞吉，升阶。上六，冥升，利于不息之贞。
困卦：四十七困，亨，贞大人吉，无咎。有言不信。初六，臀困于株木，入于幽谷，三岁不觌。九二，困于酒食，朱绂方来，利用享祀，征凶，无咎。六三，困于石，据于蒺藜。入于其宫，不见其妻，凶。九四，来徐徐，困于金车，吝，有终。九五，劓刖，困于赤绂，乃徐有说，利用祭祀。上六，困于葛藟，于臲 。曰动悔有悔，征吉。
井卦：四十八井，改邑不改井，无丧无得，往来井井。汔至亦未 井，羸其瓶，凶。初六，井泥不食，旧井无禽。九二，井谷射鲋，甕敝漏。九三，井渫不食，为我心恻，可用汲，王明，并受其福。六四，井甃无咎。九五，井洌寒泉食。上六，井收勿幕，有孚元吉。
革卦：四十九革，已日乃孚，元亨，利贞，悔亡。初九，巩用黄牛之革。六二，已日乃革之，征吉，无咎。九三，征凶，贞厉。革言三就，有孚。九四，悔亡，有孚改命，吉。九五，大人虎变，未占有孚。上六，君子豹变，小人革面，征凶，居贞吉。
鼎卦：五十鼎，元吉亨。初六，鼎颠趾，利出否。得妾以其子，无咎。九二，鼎有实，我仇有疾，不我能即，吉。九三，鼎耳革，其行塞。雉膏不食。方雨，亏悔，终吉。九四，鼎折足，覆公 ，其形渥，凶。六五，鼎黄耳，金铉，利贞。上九，鼎玉铉，大吉，无不利。
震卦：五十一震，亨。震来虩虩，笑言哑哑，震惊百里，不丧匕鬯。初九，震来虩虩，后笑言哑哑，吉。六二，震来厉，亿丧贝，跻于九陵，勿逐，七日得。六三，震苏苏，震行无眚。九四，震遂泥。六五，震往来厉，亿无丧有事。上六，震索索，视矍矍，征凶。震不于其躬，于其邻，无咎。婚媾有言。
艮卦：五十二艮其背，不获其身，行其庭，不见其人，无咎。初六，艮其趾，无咎，利永贞。六二，艮其腓，不拯其随，其心不快。九三，艮其限，列其夤，厉薰心。六四，艮其身，无咎。六五，艮其辅，言有序，悔亡。上九，敦艮吉。
渐卦：五十三渐，女归吉，利贞。初六，鸿渐于干，小子厉，有言，无咎。六二，鸿渐于磐，饮食衎衎，吉。九三，鸿渐于陆，夫征不复，妇孕不育，凶。利御寇。六四，鸿渐于木，或得其桷，无咎。九五，鸿渐于陵，妇三岁不孕，终莫之胜，吉。上九，鸿渐于陆，其羽可用为仪，吉。
归妹卦：五十四归妹，征凶，无攸利。初九，归妹以娣，跛能履，征吉。九二，眇能视，利幽人之贞。六三，归妹以须，反归以娣。九四，归妹愆期，迟归有时。六五，帝乙归妹，其君之袂，不如其娣之袂良。月几望，吉。上六，女承筐无实，士刲羊无血，无攸利。
丰卦：五十五丰，亨，王假之。勿忧，宜日中。初九，遇其配主，虽旬无咎，往有尚。六二，丰其 ，日中见斗，往得疑疾，有孚发若，吉。九三，丰其沛，日中见沫，折其右肱，无咎。九四，丰其 ，日中见斗，遇其夷主，吉。六五，来章，有庆誉，吉。上六，丰其屋， 其家， 其户，阒其无人，三岁不觌，凶。
旅卦：五十六旅，小亨，旅贞吉。初六，旅琐琐，斯其所取灾。六二，旅即次，怀其资，得童仆贞。九三，旅焚其次，丧其童仆贞，厉。九四，旅于处，得其资斧，我心不快。六五，射雉一矢亡，终以誉命。上九，鸟焚其巢，旅人先笑后号咷，丧牛于易，凶。
巽卦：五十七巽，小亨，利有攸往，利见大人。初六，进退，利武人之贞。九二，巽在床下，用史巫纷若，吉无咎。九三，频巽，吝。六四，悔亡，田获三品。九五，贞吉，悔亡，无不利。无初有终，先庚三日，后庚三日，吉。上九，巽在床下，丧其资斧，贞凶。
兑卦：五十八兑，亨，利贞。初九，和兑吉。九二，孚兑吉，悔亡。六三，来兑凶。九四，商兑未宁，介疾有喜。九五，孚于剥，有厉。上六，引兑。
涣卦：五十九涣，亨。王假有庙，利涉大川，利贞。初六，用拯马壮，吉。九二，涣奔其机，悔亡。六三，涣其躬，无悔。六四，涣其群，元吉。涣有丘，匪夷所思。九五，涣汗其大号，涣王居，无咎。上九，涣其血，去逖出，无咎。
节卦：六十节，亨，苦节不可贞。初九，不出户庭，无咎。九二，不出门庭，凶。六三，不节若，则嗟若，无咎。六四，安节，亨。九五，甘节，吉。往有尚。上六，苦节，贞凶，悔亡。
中孚卦：六十一中孚，豚鱼吉，利涉大川，利贞。初九，虞吉，有它不燕。九二，鸣鹤在阴，其子和之。我有好爵，吾与尔靡之。六三，得敌，或鼓或罢，或泣或歌。六四，月几望，马匹亡，无咎。九五，有孚挛如，无咎。上九，翰音登于天，贞凶。
小过卦：六十二小过，亨，利贞。可小事，不可大事，飞鸟遗之音，不宜上宜下，大吉。初六，飞鸟以凶。六二，过其祖，遇其妣，不及其君，遇其臣，无咎。九三，弗过防之，从或戕之，凶。九四，无咎。弗过遇之，往厉必戒，勿用永贞。六五，密云不雨，自我西郊，公弋取彼在穴。上六，弗遇过之，飞鸟离之，凶，是谓灾眚。
既济卦：六十三既济，亨小，利贞，初吉终乱。初九，曳其轮，濡其尾，无咎。六二，妇丧其茀，勿逐，七日得。九三，高宗伐鬼方，三年克之，小人勿用。六四， 有衣袽，终日戒。九五，东邻杀牛，不如西邻之禴祭，实受其福。上六，濡其首，厉。
未济卦：六十四未济，亨，小狐汔济，濡其尾，无攸利。初六，濡其尾，吝。九二，曳其轮，贞吉。六三，未济，征凶，利涉大川。九四，贞吉悔亡，震用伐鬼方，三年有赏于大国。六五，贞吉，无悔，君子之光，有孚，吉。上九，有孚于饮酒，无咎。濡其首，有孚，失是。

    </a>
</body>
</html>